# Inleiding

## De aanleiding van het onderzoek

Het [Forum Standaardisatie](https://forumstandaardisatie.nl/) adviseert de overheid over de al dan niet verplichte toepassing van de Open ICT standaarden in de publieke sector. Om de overheid te kunnen adviseren over standaardisatie in relatie tot de cloud, wil het Forum Standaardisatie een beeld krijgen van de standaarden die van belang zijn voor het beleid van de overheid voor het gebruik van cloudiensten. Hiervoor heeft Bureau Forum Standaardisatie een onderzoek laten doen door het onafhankelijk adviesbureau E-Space.

Een belangrijk uitgangspunt voor het onderzoek is de [brief van de Staatssecretaris van Huffelen van 29 augustus 2022](https://www.tweedekamer.nl/kamerstukken/brieven_regering/detail?id=2022Z15892&did=2022D33299), waarin zij een wijziging aankondigt in het beleid van de Rijksoverheid voor het gebruik van clouddiensten. Het nieuwe beleid stelt kaders voor het gebruik van commerciële public clouddiensten door de Rijksoverheid en actualiseert het voormalige beleid uit 2011, dat zich vooral richtte op het in eigen beheer houden van clouddiensten.

Het overheidsbeleid voor clouddiensten brengt vragen met zich mee over digitale soevereiniteit, leveranciersonafhankelijkheid en informatiebeveiliging. Open standaarden voor dataportabiliteit, cloud interoperabiliteit en informatiebeveiliging kunnen deze waarden helpen ondersteunen. Het onderzoek had daarom als hoofddoel om een overzicht te geven van Europese, internationale en nationale standaarden en standaardisatieactiviteiten die relevant zijn voor cloud platformen, systemen en diensten. Ook werden trends en risico’s in beeld gebracht.

## De onderzoeksvragen

Forum Standaardisatie formuleerde de volgende onderzoeksvragen voor dit onderzoek:

1.  Welke Europese, internationale en nationale standaarden bestaan er in relatie tot cloud, in het bijzonder voor cloudinteroperabiliteit, dataportabiliteit, informatiebeveiliging en orchestratie?

2.  Welke Europese, internationale en nationale cloudstandaarden zijn nog in ontwikkeling, of gepland?

3.  Zijn er witte vlekken? Dat wil zeggen, cloudtechnologieën of - toepassingen waar open standaarden nodig zijn, maar nog niet bestaan en nog niet ontwikkeling zijn?

4.  Op welke (Europese en internationale) standaardisatieactiviteiten voor de cloud zou de overheid of de private sector in Nederland invloed moeten uitoefenen? Bijvoorbeeld omdat zij zich bewegen in een richting die niet overeenstemt met de waarden van de overheid, waaronder openheid, inclusie, informatiebeveiliging, privacy, digitale soevereiniteit en een evenwichtige markt? En is dat nog mogelijk?

## Uitvoering van het onderzoek

Het onderzoek werd tussen september en december 2023 uitgevoerd. Voor het onderzoek zijn bronnen geanalyseerd ([zie bijlage 1](#gebruikte-bronnen-bij-het-onderzoek)) en interviews gehouden met 27 experts van onder andere NEN, TNO, VNG, ICTU, ACM, Ministerie van Binnenlandse Zaken en Koninkrijksrelaties, Ministerie van Justitie en Veiligheid, NCSC, Cloud Security Alliance, Microsoft en IBM (zie [bijlage 2](#de-betrokken-experts) voor de volledige lijst met geïnterviewde experts).

Ook zijn bijeenkomsten bijgewoond over het onderwerp cloud en standaarden. Dit betrof bijeenkomsten tijdens het [iBestuur congres van 13 september 2023](https://magazine.ibestuur.nl/ibestuur_congres_2023_terugblik/cover), de [Haven](https://haven.commonground.nl/) community dag van 31 oktober 2023 en het [ECP Jaarfestival van 16 november 2023](https://ecp.nl/jaarfestival/).

## Leeswijzer

Dit rapport is zo piramidaal mogelijk opgesteld, waarbij we beginnen met de conclusies ([hoofdstuk 2](#conclusies-van-het-onderzoek)) en adviezen aan de overheid ([hoofdstuk 3](#adviezen-aan-de-overheid)), gevolgd door de onderbouwing ([hoofdstuk 4](#standaarden-voor-de-cloud)).

De aanpak, scope en uitgangspunten en de resultaten van de deskresearch zijn in bijlagen opgenomen. In [bijlage 3](#aanpak-en-planning-onderzoek) is een overzicht opgenomen van de uitgevoerde stappen in het onderzoek met de bestede tijdsperiode per stap. [Bijlage 4](#wat-is-cloud) bevat een uitleg van de cloud en clouddiensten, implementatievarianten van clouddiensten en een opsomming van belangrijke cloudleveranciers wereldwijd, in Europa en in Nederland. In [bijlage 5](#scope-en-uitgangspunten) zijn de uitgebreide scope en uitgangspunten van het onderzoek beschreven, onder andere een samenvatting van het vernieuwde Rijkscloudbeleid van augustus 2022. [Bijlage 6](#cloudontwikkelingen-en-trends) bestaat uit een overzicht van de mondiale trends, Europese ontwikkelingen en initiatieven vanuit de Nederlandse overheid met betrekking tot het cloudbeleid. Tot slot is in [bijlage 7](#risicos-van-de-toepassing-van-cloud-en-clouddiensten) een opsomming opgenomen van mogelijke risico’s van cloud en clouddiensten.

1)  

