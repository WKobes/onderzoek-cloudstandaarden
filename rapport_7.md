# Bijlage - Scope en uitgangspunten

Een belangrijk uitgangspunt voor het onderzoek is de brief van de Staatssecretaris van Huffelen van 29 augustus 2022 aan de Tweede Kamer, waarin zij een wijziging definieert ten opzichte van het tot dan toe geldende rijksbeleid van de overheid. In deze brief wordt geïnformeerd over het Rijksbrede cloudbeleid 2022. Dit beleid richt zich op het gebruik van public clouddiensten door de Rijksoverheid, als vervanging van het eerdere beleid uit 2011 dat de focus legde op private clouddiensten. De brief van de Staatssecretaris maakt het voor overheidsorganisaties mogelijk om gebruik te maken van de public cloud.

## Hoofdpunten Rijksbreed Cloudbeleid 2022

Hoofdpunten van het cloudbeleid zoals gedefinieerd in de [brief van de Staatssecretaris](https://www.rijksoverheid.nl/documenten/kamerstukken/2022/08/29/kamerbrief-rijksbreed-cloudbeleid-2022):

1.  **Overheidsdiensten** mogen onder bepaalde voorwaarden en uitzonderingen gebruik maken van public clouddiensten. Onderdelen van de overheid die niet tot de Rijksdienst behoren wordt geadviseerd om dit Rijksbeleid te volgen.

2.  **Verwerking van persoonsgegevens** in public clouddiensten vereist een goedgekeurde pre-scan gegevens-beschermingseffectbeoordeling. Bij een hoog risico is een volledige Data Protection Impact Assessment (DPIA) noodzakelijk.

3.  Elk **departement** is zelf verantwoordelijk voor het inzicht in de risico’s van het gebruik van public cloudtoepassingen.

4.  Er komt een ‘implementatierichtlijn risicoafweging cloudgebruik’ voor het einde van 2022. Deze bestaat inmiddels, en is een [implementatiekader](https://www.rijksoverheid.nl/documenten/rapporten/2023/01/05/implementatiekader-risicoafweging-cloudgebruik) geworden in plaats van een richtlijn.

5.  **Uitzonderingen**: Public clouddiensten mogen niet worden gebruikt voor staatsgeheim gerubriceerde informatie. Het Ministerie van Defensie valt niet onder dit beleid.

6.  **Voorwaarden**:

    - Departementen moeten hun eigen cloudbeleid formuleren.

    - Een relevante risicoafweging is vereist.

    - Jaarlijkse rapportage over het gebruik van public clouddiensten aan CIO Rijk.

    - Er moet een ‘exit strategie’ zijn in overeenkomsten met cloudleveranciers.

    - Clouddienstverlening moet voldoen aan bestaande ICT-voorwaarden.

    - Cyberveiligheid is essentieel, vooral met betrekking tot gegevensverwerking in andere landen. De overheid hanteert bij het cloudgebruik daarom ook de C2000 criteria, waardoor leveranciers of diensten uit landen met een actief cyberprogramma dat gericht is tegen Nederlandse belangen worden uitgesloten.

    - Besluitvorming moet openbaar zijn volgens de Wet Open Overheid.

    - Opslag en verwerking van persoonsgegevens moet in lijn zijn met de AVG.

    - Extra bescherming is vereist voor bijzondere persoonsgegevens.

    - In geval van de opslag en verwerking van een basisregistratie, of een bron van een basisregistratie wordt, in principe géén gebruik gemaakt van public cloudvoorzieningen.

De brief benadrukt het belang van een evenwichtige benadering, waarbij gebruik wordt gemaakt van de voordelen van public clouddiensten terwijl de risico's worden beheerst.

## Doelstellingen en uitgangspunten van het Forum voor het onderzoek

De onderzoeksvraag is geformuleerd door het Forum Standaardisatie. Het Forum Standaardisatie adviseert de publieke sector over het gebruik van open standaarden. Het Forum hanteert daarbij diverse doelstellingen en uitganspunten. Deze doelstellingen en uitgangspunten vormen de basis van dit onderzoek:

1.  **Open standaarden**: Het Forum promoot het gebruik van open standaarden. Een open standaard is een specificatie die beschikbaar is en waarvan het gebruik niet beperkt is door patenten of licentierechten.

2.  **Level playing field**: Door het gebruik van open standaarden wordt een gelijk speelveld gecreëerd voor aanbieders van ICT-producten en -diensten. Dit stimuleert innovatie en voorkomt dat overheidsorganisaties afhankelijk worden van één leverancier.

3.  **Interoperabiliteit**: Eén van de belangrijkste doelstellingen van het Forum is het waarborgen van interoperabiliteit. Dit betekent dat verschillende diensten van verschillende cloudproviders probleemloos met elkaar kunnen communiceren en gegevens kunnen uitwisselen.

Cloudcomputing heeft een scala aan standaarden nodig om interoperabiliteit, veiligheid, privacy en portabiliteit te bevorderen. In het onderzoek wordt onderscheid gemaakt in de volgende soorten cloudstandaarden:

1.  **Beveiligings- en privacystandaarden:** De beveiligingsstandaarden zorgen voor een veilige omgeving die niet toegankelijk is voor onbevoegden. De standaarden hebben betrekking op aspecten zoals data-encryptie, authenticatie, autorisatie en auditlogboekregistratie. Privacystandaarden richten zich op de bescherming van persoonlijke gegevens die worden opgeslagen of verwerkt in de cloud. Hierbij kan gedacht worden aan standaarden die betrekking hebben op gegevensmaskering, anonimisering en pseudonimisering.

2.  **Portabiliteitsstandaarden:** Deze standaarden maken het gemakkelijker om applicaties en gegevens van de ene cloudomgeving naar de andere te verplaatsen. Denk hierbij aan standaarden voor containerization.

3.  **Interoperabiliteitsstandaarden:** Deze standaarden zorgen ervoor dat verschillende cloudservices en -componenten met elkaar op een gestandaardiseerde wijze kunnen communiceren en gegevens kunnen uitwisselen. Ze kunnen helpen bij het vermijden van vendor lockin en het ondersteunen van multi-cloudstrategieën.

4.  **Overige standaarden:** Standaarden die niet passen in bovenstaande classificatie maar wel relevant zijn en daarom niet ongenoemd mogen blijven.

In het onderzoek onderscheiden we naast standaarden ook normen en technologieën die gelden als de facto-standaard:

- **Standaarden**: Technische specificaties of andere nauwkeurige criteria die worden gebruikt als regels of richtlijnen om consistentie en interoperabiliteit te waarborgen. Ze kunnen worden opgesteld door officiële normeringsorganisaties, door brancheorganisaties, of kunnen zelfs de facto standaarden worden door wijdverbreid gebruik.

- **Normen**: In de context van technologie en IT, zijn normen vaak officiële documenten die best practices, methodologieën, processen of specificaties bevatten die algemeen worden geaccepteerd. Normen worden meestal uitgegeven door officiële normeringsorganisaties.

- **Technologieën** die als de facto-standaard opgevat kunnen worden. Hierbij gaat het niet om technische specificaties maar om werkende technische oplossingen die zo breed in de markt worden toegepast dat ze als standaard opgevat kunnen worden.

In hoofdstuk 4 wordt per soort cloudstandaard een opsomming gegeven van bestaande of standaarden die worden ontwikkeld. Indien mogelijk worden ‘witte vlekken’ beschreven.

