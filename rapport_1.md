# Conclusies van het onderzoek

Het onderzoek bestond uit het analyseren van bestaande bronnen en interviews met 27 experts van onder andere NEN, TNO, VNG, ICTU, ACM, CISO Rijk, NCSC, Cloud Security Alliance, Microsoft en IBM. De algemene conclusies van het onderzoek zijn:

1.  Door het gebrek aan algemeen geaccepteerde en tot norm verheven dataportabiliteit- en interoperabiliteitstandaarden bestaat een verhoogd risico van een vendor lockin.

2.  De groeiende verweving van Cloud producten met AI maakt het lastiger om dataportabiliteit en interoperabiliteit met open standaarden te realiseren.

3.  Er bestaan nog geen Europese open standaarden voor de portabiliteit van complexe data. Cloudleveranciers nemen zelf het initiatief voor het ontwikkelen van data transfer technologieën. Wel kunnen beproefde open standaarden zoals WebDAV, IMAP, CSV en JSON worden gebruikt voor data transfer op bestandsniveau.

4.  Cloudleveranciers willen deels meebewegen als de overheid meer regie pakt en duidelijkheid geeft over welke open standaarden ondersteund moeten worden. Dit is onder andere te zien bij de Haven standaard die is ontwikkeld vanuit de Vereniging Nederlandse Gemeenten (VNG). Door zaken via de Europese Unie vast te leggen zullen de hyperscalers meer bereid zijn zich aan te passen.

5.  Voor Cloud security bestaan er veel overlappende standaarden, vooral voor de management-, proces- en certificeringsaspecten.

Deze conclusies worden in hoofdstuk 4 verder onderbouwd.

