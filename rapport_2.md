# Adviezen aan de overheid

Tijdens de deskresearch en de gesprekken met de verschillende experts hebben we een steeds beter beeld gekregen van de uitdagingen met betrekking tot het verder toenemende gebruik van cloudvoorzieningen en clouddiensten. De ontwikkelingen gaan snel en vereisen een gezamenlijke bewustwording van de knelpunten en de wijze waarop we deze vanuit de overheid en de Europese Unie kunnen mitigeren. Hieronder een paar adviezen op basis van de gesprekken en opgetekend uit verschillende rapporten die we hebben bestudeerd:

1.  Ondanks de medewerking van de hyperscalers aan de totstandkoming van standaarden die interoperabiliteit en dataportabiliteit mogelijk maken, dreigt toch het gevaar van een vendor lockin. Het ACM-marktonderzoek laat zien dat deze tendens al duidelijk zichtbaar is. Via de Data Act wordt verplichte toepassing van deze standaarden geregeld.

Het ontstaan van een “winner takes all”-markt waarbij de drie grote hyperscalers met het grootste marktaandeel in Europa steeds meer marktaandeel krijgen. Artificial intelligence (AI) en de regulering rond AI draagt aan deze ontwikkeling bij, aangezien andere partijen moeite hebben de rekenkracht benodigd voor AI te organiseren en te voldoen aan regulering rond AI, waardoor er nog meer macht gaat naar de grote hyperscalers.

> **Advies**: Ondanks dat er al veel is gedaan (bijvoorbeeld de Data Act), moeten de Europese commissie en nationale overheden nog meer de regie nemen met betrekking tot Cloud computing. Cloud providers willen best meebewegen, maar hebben duidelijkheid nodig over de te implementeren standaarden. Belangrijk dat dit standaarden zijn waar overeenstemming is op Europees niveau. Daarnaast een oproep om gebruikte cloud proprietary standaarden door cloudleveranciers openbaar te maken, zodat deze ook door derden te gebruiken zijn. Hiermee ontstaat de mogelijkheid deze standaarden in procedure te nemen voor toevoeging op de lijst Open Standaarden van het Forum Standaardisatie.

2.  Kennis en kunde bij overheidsinstanties is schaars en versnippert. Daarnaast geven meerdere experts aan dat er binnen de overheid weinig centrale coördinatie is op alle maatregelen en acties die moeten worden ondernomen om de grote ontwikkeling op het gebied van cloud computing bij te houden, te controleren en in goede banen te leiden. Zonder eigen gebundelde expertise wordt de overheid steeds afhankelijker van grote buitenlandse Cloud providers.

> **Advies**: Zet in op training en op samenwerking tussen overheidsorganisaties. Sluit hierbij ook aan bij internationale organisaties als de [Cloud Security Aliance](https://exams.cloudsecurityalliance.org/en) en de [NEN](https://www.nen.nl/). Overweeg om een overheidsorganisatie verantwoordelijk te maken hiervoor. Zodat de coördinatie centraal wordt geregeld, en trek meer experts aan binnen de overheid.

3.  Met betrekking tot beveiligings- en privacystandaarden en normenkader is het beeld dat er al veel is geregeld of geregeld wordt. Sommige ontwikkelingen overlappen elkaar, dit kan tot onduidelijkheid leiden. Ook is tijdens het onderzoek duidelijk geworden dat er initiatieven voor bijv. security controls zijn waar geen aansluiting bij internationale standaarden of organisaties is gezocht. Dit terwijl internationale samenwerking juist kan versterken.

> Advies: Doe verdiepend onderzoek naar de samenhang en de overlap tussen internationale en nationale normenkaders. Kies vervolgens op alle niveaus van standaarden en frameworks voor informatiebeveiliging in de cloud een duidelijke lijn, maak keuzes en sluit nog meer aan bij Europese en internationale organisaties en ontwikkelingen. Zorg dat deze tot bindende norm verheven worden zodat partijen zich hieraan moeten houden.

4.  Op de aanbevolen lijst van het Forum Standaardisatie staan diverse standaarden die verplicht kunnen worden gesteld aan de cloudleveranciers. Deze standaarden staan nu op de aanbevolen lijst omdat de standaarden moeilijk te implementeren zijn. De cloudleveranciers zijn waarschijnlijk wel in staat om deze standaarden te implementeren. De implementatie van deze standaarden draagt bij aan een hogere mate van privacy en veiligheid, (data)portabiliteit en interoperabiliteit. Bovendien moet worden gestimuleerd dat ook standaarden met best practices worden ontwikkeld (denk bv aan de ISO 27002 als een best practice uitwerking van de ISO 27001). Dat geeft praktischer handvatten en een meer generieke implementatie wat bijdraagt aan de mogelijkheden voor het realiseren van bijvoorbeeld portabiliteit.

**Advies:** De Nederlandse overheid (of beter nog via de EU) moet afdwingen dat de cloudleveranciers de standaarden gaan implementeren.

5.  Met betrekking tot standaarden voor systeem- en applicatieportabiliteit heeft Haven (initiatief van de VNG) een goede basis neergelegd door gebruik te maken van Kubernetes. Het initiatief wordt ondersteund door de hyperscalers en kent ook al diverse implementaties bij gemeenten. Deze ontwikkeling draagt sterk bij aan interoperabiliteitsverbetering.

> **Advies**: Neem de standaard Haven in procedure voor de ‘pas toe of leg uit’-lijst van het Forum Standaardisatie. Help daarna de ontwikkeling van Haven te versterken door te zorgen voor een bredere toepassing, dus ook op Rijksniveau, en het initiatief te ondersteunen bij het verkrijgen van een financieel solide basis. Versterk Haven door een breder pallet aan functies te laten ondersteunen, welke de standaard kunnen vormen ter vervanging van proprietary diensten.

6.  Een beperkt aantal open standaarden ondersteunt dataportabiliteit. WebDav en CalDav zijn standaarden die op de aanbevolen lijst staan van het Forum Standaardisatie. ISO 8000 biedt richtlijnen voor het effectief en efficiënt uitwisselen van data tussen verschillende systemen, organisaties en technologieën. Dit omvat standaardisatie van formaten en terminologie om misverstanden en fouten te voorkomen. Er is echter geen vastgestelde standaard voor uitwisseling van gegevens opgenomen in databases.

> **Advies:** Neem de standaarden WebDav en CalDav in procedure voor ‘pas toe of leg uit’-lijst. Richt voor de overige dataportabiliteit standaarden voor de cloud een werkgroep op die voorstellen doet voor het opnemen van de standaarden op de lijst van Open Standaarden van het Forum Standaardisatie. Maak tot die tijd pragmatische keuzes. Kies bijvoorbeeld de Amazon Simple Storage Service (S3) API-specificatie[^4] voor bestandsuitwisseling. Stel een lijst op van te ondersteunen opensource databaseformaten die Cloudaanbieders tenminste moeten implementeren, en die door overheidspartijen gebruikt worden. Als suggestie: Postgres, Mysql en Mongo.

7.  Ter bevordering van de interoperabiliteit tussen verschillende cloudleveranciers zijn in het advies diverse standaarden genoemd die nog niet op de lijst van Open standaarden van het Forum Standaardisatie staan.

> **Advies:** Doe nader onderzoek naar deze standaarden en overweeg om deze standaarden op te nemen op de lijst van Open standaarden zodanig dat de cloudleveranciers de standaarden moeten implementeren. Sluit hierbij aan op standaarden die via de Data Act worden verplicht.

